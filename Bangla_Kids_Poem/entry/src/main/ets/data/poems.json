[
  {
    "id": 1,
    "title": "আমাদের ছোট নদী",
    "poetId": 1,
    "content": "আমাদের ছোটো নদী চলে বাঁকে বাঁকে\nবৈশাখ মাসে তার হাঁটু জল থাকে।\nপার হয়ে যায় গোরু, পার হয় গাড়ি,\nদুই ধার উঁচু তার, ঢালু তার পাড়ি।\n\nচিক্ চিক্ করে বালি, কোথা নাই কাদা,\nএকধারে কাশবন ফুলে ফুলে সাদা।\nকিচিমিচি করে সেথা শালিকের ঝাঁক,\nরাতে ওঠে থেকে থেকে শেয়ালের হাঁক।\n\nআর-পারে আমবন তালবন চলে,\nগাঁয়ের বামুন পাড়া তারি ছায়াতলে।\nতীরে তীরে ছেলে মেয়ে নাইবার কালে\nগামছায় জল ভরি গায়ে তারা ঢালে।\n\nসকালে বিকালে কভু নাওয়া হলে পরে\nআঁচল ছাঁকিয়া তারা ছোটো মাছ ধরে।\nবালি দিয়ে মাজে থালা, ঘটিগুলি মাজে,\nবধূরা কাপড় কেচে যায় গৃহকাজে।\n\nআষাঢ়ে বাদল নামে, নদী ভর ভর\nমাতিয়া ছুটিয়া চলে ধারা খরতর।\nমহাবেগে কলকল কোলাহল ওঠে,\nঘোলা জলে পাকগুলি ঘুরে ঘুরে ছোটে।\nদুই কূলে বনে বনে পড়ে যায় সাড়া,\nবরষার উৎসবে জেগে ওঠে পাড়া।।",
    "yearWritten": null,
    "tags": ["প্রকৃতি", "কবিতা"]
  },
  {
    "id": 2,
    "title": "খুকী ও কাঠবিড়ালি",
    "poetId": 2,
    "content": "কাঠবেড়ালি! কাঠবেড়ালি! পেয়ারা তুমি খাও?\nগুড়-মুড়ি খাও? দুধ-ভাত খাও? বাতাবি-নেবু? লাউ?\nবেড়াল-বাচ্চা? কুকুর-ছানা? তাও-\n\nডাইনি তুমি হোঁৎকা পেটুক,\nখাও একা পাও যেথায় যেটুক!\nবাতাবি-নেবু সকলগুলো\nএকলা খেলে ডুবিয়ে নুলো!\nতবে যে ভারি ল্যাজ উঁচিয়ে পুটুস পাটুস চাও?\nছোঁচা তুমি! তোমার সঙ্গে আড়ি আমার! যাও!\n\nকাঠবেড়ালি! বাঁদরীমুখী! মারবো ছুঁড়ে কিল?\nদেখবি তবে? রাঙাদাকে ডাকবো? দেবে ঢিল!\n\nপেয়ারা দেবে? যা তুই ওঁচা!\nতাই তোর নাকটি বোঁচা!\nহুতমো-চোখী! গাপুস গুপুস\nএকলাই খাও হাপুস হুপুস!\n\nপেটে তোমার পিলে হবে! কুড়ি-কুষ্টি মুখে!\nহেই ভগবান! একটা পোকা যাস পেটে ওর ঢুকে!\n\nইস! খেয়ো না মস্তপানা ঐ সে পাকাটাও!\nআমিও খুবই পেয়ারা খাই যে! একটি আমায় দাও\n\nকাঠবেড়ালি! তুমি আমার ছোড়দি’ হবে? বৌদি হবে? হুঁ!\nরাঙা দিদি? তবে একটা পেয়ারা দাও না! উঃ!\n\nএ রাম! তুমি ন্যাংটা পুঁটো?\nফ্রকটা নেবে? জামা দুটো?\nআর খেয়ো না পেয়ার তবে,\nবাতাবি-নেবুও ছাড়তে হবে!\nদাঁত দেখিয়ে দিচ্ছ ছুট? অ’মা দেখে যাও!-\nকাঠবেড়ালি! তুমি মর! তুমি কচু খাও!",
    "yearWritten": null,
    "tags": ["কবিতা"]
  },
  {
    "id": 3,
    "title": "প্রভাতী",
    "poetId": 2,
    "content": "ভোর হলো দোর খোলো\nখুকুমণি ওঠ রে!\nঐ ডাকে যুঁই-শাখে\nফুল-খুকি ছোটরে!\nরবি মামা দেয় হামা\nগায়ে রাঙা জামা ঐ,\nদারোয়ান গায় গান\nশোন ঐ, রামা হৈ!\n\nত্যাজি নীড় করে ভিড়\nওড়ে পাখি আকাশে\nএন্তার গান তার\nভাসে ভোর বাতাসে।\nচুলবুল বুলবুল\nশিস্ দেয় পুষ্পে,\nএইবার এইবার\nখুকুমণি উঠবে!\nখুলি হাল তুলি পাল\nঐ তরী চললো,\nএইবার এইবার\nখুকু চোখ খুললো।\nআলসে নয় সে\nওঠে রোজ সকালে\nরোজ তাই চাঁদা ভাই\nটিপ দেয় কপালে।\n\nউঠলো ছুটলো ওই\nখোকা খুকি সব,\n''উঠেছে আগে কে''\nঐ শোনো কলরব।\nনাই রাত মুখ হাত\nধোও, খুকু জাগো রে!\nজয়গানে ভগবানে\nতুষি' বর মাগো রে।",
    "yearWritten": null,
    "tags": ["শিশু", "ছড়া"]
  },
  {
    "id": 4,
    "title": "মামার বাড়ি",
    "poetId": 3,
    "content": "আয় ছেলেরা আয় মেয়েরা,\nফুল তুলিতে যাই\nফুলের মালা গলায় দিয়ে\nমামার বাড়ি যাই।\n\nমামার বাড়ি পদ্মপুকুর\nগলায় গলায় জল,\nএপার হতে ওপার গিয়ে\nনাচে ঢেউয়ের দল।\n\nদিনে সেথায় ঘুমিয়ে থাকে\nলাল শালুকের ফুল,\nরাতের বেলা চাঁদের সনে\nহেসে না পায় কূল।\n\nআম-কাঁঠালের বনের ধারে\nমামা-বাড়ির ঘর,\nআকাশ হতে জোছনা-কুসুম\nঝরে মাথার 'পর।\n\nরাতের বেলা জোনাক জ্বলে\nবাঁশ-বাগানের ছায়,\nশিমুল গাছের শাখায় বসে\nভোরের পাখি গায়।\n\nঝড়ের দিনে মামার দেশে\nআম কুড়াতে সুখ\nপাকা জামের শাখায় উঠি\nরঙিন করি মুখ।\n\nকাঁদি-ভরা খেজুর গাছে\nপাকা খেজুর দোলে\nছেলেমেয়ে, আয় ছুটে যাই\nমামার দেশে চলে।",
    "yearWritten": null,
    "tags": ["শিশু", "ছড়া"]
  },
  {
    "id": 5,
    "title": "কানা বগীর ছা",
    "poetId": 4,
    "content": "ঐ দেখা যায় তাল গাছ\nঐ আমাদের গাঁ।\nঐ খানেতে বাস করে\nকানা বগীর ছা।\nও বগী তুই খাস কি?\nপানতা ভাত চাস কি?\nপানতা আমি খাই না\nপুঁটি মাছ পাই না\nএকটা যদি পাই\nঅমনি ধরে গাপুস গুপুস খাই।",
    "yearWritten": null,
    "tags": ["শিশু", "ছড়া"]
  },
  {
    "id": 6,
    "title": "বাবুরাম সাপুড়ে",
    "poetId": 5,
    "content": "বাবুরাম সাপুড়ে,\nকোথা যাস বাপুরে\nআয় বাবা দেখে যা,\nদুটো সাপ রেখে যা -\nযে সাপের চোখ নেই,\nশিং নেই, নোখ নেই,\nছোটে না কি হাঁটে না,\nকাউকে যে কাটে না,\nকরে না কো ফোঁসফাঁস\nমারে নাকো ঢুসঢাস,\nনেই কোন উৎপাত,\nখায় শুধু দুধভাত,\nসেই সাপ জ্যান্ত,\nগোটা দুই আন তো,\nতেড়ে মেরে ডাণ্ডা\nক'রে দিই ঠাণ্ডা।",
    "yearWritten": null,
    "tags": ["শিশু", "ছড়া"]
  },
  {
    "id": 7,
    "title": "লিচু-চোর",
    "poetId": 2,
    "content": "বাবুদের তাল-পুকুরে\nহাবুদের ডাল-কুকুরে\nসে কি বাস্ করলে তাড়া,\nবলি থাম্ একটু দাঁড়া।\n\nপুকুরের ঐ কাছে না\nলিচুর এক গাছ আছে না\nহোথা না আস্তে গিয়ে\nয়্যাব্বড় কাস্তে নিয়ে\nগাছে গ্যে যেই চড়েছি\nছোট এক ডাল ধরেছি,\nও বাবা, মড়াৎ করে\nপড়েছি সড়াৎ জোরে!\n\nপড়বি পড় মালীর ঘাড়েই,\nসে ছিল গাছের আড়েই।\nব্যাটা ভাই বড় নচ্ছার,\nধুমাধুম গোটা দুচ্চার\nদিল খুব কিল ও ঘুসি\nএকদম জোরসে ঠুসি!\n\nআমিও বাগিয়ে থাপড়\nদে হাওয়া চাগিয়ে কাপড়\nলাফিয়ে ডিঙনু দেয়াল,\nদেখি এক ভিটরে শেয়াল!\nআরে ধ্যাৎ শেয়াল কোথা?\nভোলাটা দাঁড়িয়ে হোথা!\nদেখে যেই আঁতকে ওঠা\nকুকুরও জাড়লে ছোটা!\nআমি কই কম্ম কাবার\nকুকুরেই করবে সাবাড়!\n\n'বাবা গো মা গো' বলে\nপাঁচিলের ফোঁকল গলে\nঢুকি গ্যে বোসদের ঘরে,\nযেন প্রাণ আসলো ধড়ে!\nযাব ফের? কান মলি ভাই,\nচুরিতে আর যদি যাই!\nতবে মোর নামই মিছা!\nকুকুরের চামড়া খিঁচা\nসে কি ভাই যায় রে ভুলা-\nমালীর ঐ পিটনিগুলা!\nকি বলিস্? ফের হপ্তা!\nতৌবা-নাক খপতা।",
    "yearWritten": null,
    "tags": ["শিশু", "ছড়া"]
  },
  {
    "id": 8,
    "title": "তালগাছ",
    "poetId": 1,
    "content": "তালগাছ এক পায়ে দাঁড়িয়ে\nসব গাছ ছাড়িয়ে\nউঁকি মারে আকাশে।\nমনে সাধ, কালো মেঘ ফুঁড়ে যায়,\nএকেবারে উড়ে যায়;\nকোথা পাবে পাখা সে?\nতাই তো সে ঠিক তার মাথাতে\nগোল গোল পাতাতে\nইচ্ছাটি মেলে তার, -\nমনে মনে ভাবে, বুঝি ডানা এই,\nউড়ে যেতে মানা নেই\nবাসাখানি ফেলে তার।\n\nসারাদিন ঝরঝর থত্থর\nকাঁপে পাতা-পত্তর,\nওড়ে যেন ভাবে ও,\nমনে মনে আকাশেতে বেড়িয়ে\nতারাদের এড়িয়ে\nযেন কোথা যাবে ও।\n\nতার পরে হাওয়া যেই নেমে যায়,\nপাতা কাঁপা থেমে যায়,\nফেরে তার মনটি\nযেই ভাবে, মা যে হয় মাটি তার\nভালো লাগে আরবার\nপৃথিবীর কোণটি।",
    "yearWritten": null,
    "tags": ["শিশু", "ছড়া"]
  },
  {
    "id": 9,
    "title": "বীর পুরুষ",
    "poetId": 1,
    "content": "মনে করো, যেন বিদেশ ঘুরে\nমাকে নিয়ে যাচ্ছি অনেক দূরে।\nতুমি যাচ্ছ পাল্কিতে মা চ'ড়ে\nদরজাদুটো একটুকু ফাঁক ক'রে,\nআমি যাচ্ছি রাঙা ঘোড়ার 'পরে\nটগবগিয়ে তোমার পাশে পাশে।\nরাস্তা থেকে ঘোড়ার খুরে খুরে\nরাঙা ধুলোয় মেঘ উড়িয়ে আসে॥\n\nসন্ধে হল, সূর্য নামে পাটে,\nএলেম যেন জোড়াদিঘির মাঠে।\nধূ ধূ করে যে দিক-পানে চাই,\nকোনোখানে জনমানব নাই—\nতুমি যেন আপন মনে তাই\nভয় পেয়েছ; ভাবছ, 'এলেম কোথা!’\nআমি বলছি, 'ভয় কোরো না মা গো,\nওই দেখা যায় মরা নদীর সোঁতা।'\n\nচোর-কাঁটাতে মাঠ রয়েছে ঢেকে,\nমাঝখানেতে পথ গিয়েছে বেঁকে।\nগোরু বাছুর নেইকো কোনোখানে,\nসন্ধে হতেই গেছে গাঁয়ের পানে—\nআমরা কোথায় যাচ্ছি কে তা জানে,\nঅন্ধকারে দেখা যায় না ভালো।\n\nতুমি যেন বললে আমায় ডেকে,\n‘দিঘির ধারে ওই যে কিসের আলো!'\n\nএমন সময় 'হাঁরে রে-রে-রে-রে’\nওই যে কারা আসতেছে ডাক ছেড়ে।\nতুমি ভয়ে পাল্কিতে এক কোণে\nঠাকুর দেবতা স্মরণ করছ মনে,\nবেয়ারাগুলো পাশের কাঁটাবনে\nপাল্কি ছেড়ে কাঁপছে থরোথরো।\nআমি যেন তোমায় বলছি ডেকে,\n‘আমি আছি, ভয় কেন মা করো!'\n\nহাতে লাঠি, মাথায় ঝাঁকড়া চুল,\nকানে তাদের গোঁজা জবার ফুল।\nআমি বলি, 'দাঁড়া, খবরদার!\nএক পা কাছে আসিস যদি আর-\nএই চেয়ে দেখ আমার তলোয়ার,\nটুকরো করে দেব তোদের সেরে।'\nশুনে তারা লম্ফ দিয়ে উঠে\nচেঁচিয়ে উঠল 'হাঁরে রে রে রে রে॥\n\nতুমি বললে, ‘যাস নে খোকা ওরে।'\nআমি বলি, 'দেখো না চুপ ক'রে।'\nছুটিয়ে ঘোড়া গেলেম তাদের মাঝে,\nঢাল তলোয়ার ঝনঝনিয়ে বাজে-\n\nকী ভয়ানক লড়াই হল মা যে\nশুনে তোমার গায়ে দেবে কাঁটা।\nকত লোক যে পালিয়ে গেল ভয়ে,\nকত লোকের মাথা পড়ল কাটা॥\n\nএত লোকের সঙ্গে লড়াই ক'রে\nভাবছ খোকা গেলই বুঝি ম'রে।\nআমি তখন রক্ত মেখে ঘেমে\nবলছি এসে, 'লড়াই গেছে থেমে।'\nতুমি শুনে পাল্কি থেকে নেমে\nচুমো খেয়ে নিচ্ছ আমায় কোলে—\nবলছ, 'ভাগ্যে খোকা সঙ্গে ছিল!\nকী দুর্দশাই হত তা না হলে।'\n\nরোজ কত কী ঘটে যাহা-তাহা-\nএমন কেন সত্যি হয় না আহা।\nঠিক যেন এক গল্প হত তবে,\nশুনত যারা অবাক হত সবে—\nদাদা বলত, 'কেমন ক'রে হবে,\nখোকার গায়ে এত কি জোর আছে।'\nপাড়ার লোকে সবাই বলত শুনে,\n‘ভাগ্যে খোকা ছিল মায়ের কাছে।'",
    "yearWritten": null,
    "tags": ["শিশু", "কবিতা"]
  },
  {
    "id": 10,
    "title": "আমার পণ",
    "poetId": 6,
    "content": "সকালে উঠিয়া আমি মনে মনে বলি,\nসারাদিন আমি যেন ভাল হয়ে চলি।\nআদেশ করেন যাহা মোর গুরুজনে,\nআমি যেন সেই কাজ করি ভাল মনে।\nভাইবোন সকলেরে যেন ভালবাসি,\nএক সাথে থাকি যেন সবে মিলেমিশি।\nভাল ছেলেদের সাথে মিশে করি খেলা,\nপাঠের সময় যেন নাহি করি হেলা।\nসুখী যেন নাহি হই আর কারো দুখে,\nমিছে কথা কভু যেন নাহি আসে মুখে।\nসাবধানে যেন লোভ সামলিয়ে থাকি,\nকিছুতে কাহারে যেন নাহি দেই ফাঁকি।\nঝগড়া না করি যেন কভু কারো সনে\nসকালে উঠিয়া এই বলি মনে মনে।",
    "yearWritten": null,
    "tags": ["শিশু", "কবিতা"]
  },
  {
    "id": 11,
    "title": "আদর্শ ছেলে",
    "poetId": 7,
    "content": "আমাদের দেশে সেই ছেলে কবে হবে\nকথায় না বড় হয়ে কাজে বড় হবে?\nমুখে হাসি বুকে বল, তেজে ভরা মন\n'মানুষ হইতে হবে'- এই তার পণ।\nবিপদ আসিলে কাছে হও আগুয়ান\nনাই কি শরীরে তব রক্ত, মাংস, প্রাণ?\nহাত পা সবারই আছে, মিছে কেন ভয়?\nচেতনা রয়েছে যার, সে কি পড়ে রয়?\nসে ছেলে কে চাই বল, কথায় কথায়\nআসে যার চোখে জল, মাথা ঘুরে যায়?\nমনে প্রাণে খাট সবে, শক্তি কর দান,\nতোমরা 'মানুষ' হলে দেশের কল্যাণ।",
    "yearWritten": null,
    "tags": ["শিশু", "ছড়া"]
  },
  {
    "id": 12,
    "title": "পারিব না",
    "poetId": 8,
    "content": "পারিব না এ কথাটি বলিও না আর\nকেন পারিবে না তাহা ভাব এক বার,\nপাঁচজনে পারে যাহা,\nতুমিও পারিবে তাহা,\nপার কি না পার কর যতন আবার\nএক বারে না পারিলে দেখ শত বার।\n\nপারিব না বলে মুখ করিও না ভার,\nও কথাটি মুখে যেন না শুনি তোমার,\nঅলস অবোধ যারা\nকিছুই পারে না তারা,\nতোমায় তো দেখি নাক তাদের আকার\nতবে কেন পারিব না বল বার বার?\n\nজলে না নামিলে কেহ শিখে না সাঁতার\nহাঁটিতে শিখে না কেহ না খেয়ে আছাড়,\nসাঁতার শিখিতে হলে\nআগে তব নাম জলে,\nআছাড়ে করিয়া হেলা, হাঁট বার বার\nপারিব বলিয় সুখে হও আগুয়ান।",
    "yearWritten": null,
    "tags": ["শিশু", "কবিতা"]
  },
  {
    "id": 13,
    "title": "শিশুর পণ",
    "poetId": 9,
    "content": "এই করিনু পণ\nমোরা এই করিনু পণ\nফুলের মতো গড়ব মোরা\nমোদের এই জীবন।\nহাসব মোরা সহজ সুখে\nগন্ধ রবে লুকিয়ে বুকে\nমোদের কাছে এলে সবার\nজুড়িয়ে যাবে মন।\n\nনদী যেমন দুই কূলে তার\nবিলিয়ে চলে জল,\nফুটিয়ে তোলে সবার তরে\nশস্য, ফুল ও ফল।\nতেমনি করে মোরাও সবে\nপরের ভাল করব ভবে\nমোদের সেবায় উঠবে হেসে\nএই ধরণীতল।\n\nসূর্য যেমন নিখিল ধরায়\nকরে কিরণ দান,\nআঁধার দূরে যায় পালিয়ে\nজাগে পাখির গান।\nতেমনি মোদের জ্ঞানের আলো\nদূর করিবে সকল কালো\nউঠবে জেগে ঘুমিয়ে আছে\nযে সব নীরব প্রাণ।",
    "yearWritten": null,
    "tags": ["শিশু", "ছড়া"]
  },
  {
    "id": 14,
    "title": "পণ্ডশ্রম",
    "poetId": 10,
    "content": "এই নিয়েছে ঐ নিল যাঃ! কান নিয়েছে চিলে,\nচিলের পিছে মরছি ঘুরে আমরা সবাই মিলে।\nকানের খোঁজে ছুটছি মাঠে, কাটছি সাঁতার বিলে,\nআকাশ থেকে চিলটাকে আজ ফেলব পেড়ে ঢিলে।\nদিন-দুপুরে জ্যান্ত আহা, কানটা গেল উড়ে,\nকান না পেলে চার দেয়ালে মরব মাথা খুঁড়ে।\nকান গেলে আর মুখের পাড়ায় থাকল কি-হে বল?\nকানের শোকে আজকে সবাই মিটিং করি চল।\nযাচ্ছে, গেল সবই গেল, জাত মেরেছে চিলে,\nপাঁজি চিলের ভূত ছাড়াব লাথি-জুতো কিলে।\nসুধী সমাজ! শুনুন বলি, এই রেখেছি বাজি,\nযে-জন সাধের কান নিয়েছে জান নেব তার আজই।\n\nমিটিং হল ফিটিং হল, কান মেলে না তবু,\nডানে-বাঁয়ে ছুটে বেড়াই মেলান যদি প্রভু!\nছুটতে দেখে ছোট ছেলে বলল, কেন মিছে\nকানের খোঁজে মরছ ঘুরে সোনার চিলের পিছে?\nনেইকো খালে, নেইকো বিলে, নেইকো মাঠে গাছে;\nকান যেখানে ছিল আগে সেখানটাতেই আছে।\nঠিক বলেছে, চিল তবে কি নয়কো কানের যম?\nবৃথাই মাথার ঘাম ফেলেছি, পণ্ড হল শ্রম।",
    "yearWritten": null,
    "tags": ["শিশু", "কবিতা"]
  },
  {
    "id": 15,
    "title": "ট্রেন",
    "poetId": 10,
    "content": "ঝক ঝক ঝক ট্রেন চলেছে\n রাত দুপুরে অই।\nট্রেন চলেছে, ট্রেন চলেছে\n ট্রেনের বাড়ি কই?\n\nএকটু জিরোয়, ফের ছুটে যায়\n মাঠ পেরুলেই বন।\nপুলের ওপর বাজনা বাজে\n ঝন ঝনাঝন ঝন।\n\nদেশ-বিদেশে বেড়ায় ঘুরে\n নেইকো ঘোরার শেষ।\nইচ্ছে হলেই বাজায় বাঁশি,\n দিন কেটে যায় বেশ।\n\nথামবে হঠাৎ মজার গাড়ি\n একটু কেশে খক।\nআমায় নিয়ে ছুটবে আবার\n ঝক ঝকাঝক ঝক।.",
    "yearWritten": null,
    "tags": ["শিশু", "ছড়া"]
  },
  {
    "id": 16,
    "title": "ছুটি",
    "poetId": 1,
    "content": "মেঘের কোলে রোদ হেসেছে,\nবাদল গেছে টুটি,\nআজ আমাদের ছুটি, ও ভাই,\nআজ আমাদের ছুটি।।\nকী করি আজ ভেবে না পাই,\nপথ হারিয়ে কোন্\u200C বনে যাই,\nকোন্\u200C মাঠে যে ছুটে বেড়াই,\nসকল ছেলে জুটি।।\nকেয়াপাতায় নৌকো গড়ে’\nসাজিয়ে দেব ফুলে,\nতালদিঘিতে ভাসিয়ে দেবো,\nচলবে দুলে দুলে।\nরাখাল ছেলের সঙ্গে ধেনু\nচরাব আজ বাজিয়ে বেণু,\nমাখব গায়ে ফুলের রেণু\nচাঁপার বনে লুটি।\nআজ আমাদের ছুটি, ও ভাই,\nআজ আমাদের ছুটি।।",
    "yearWritten": null,
    "tags": ["শিশু", "কবিতা"]
  },
  {
    "id": 17,
    "title": "সংকল্প",
    "poetId": 2,
    "content": "থাকব না'ক বদ্ধ ঘরে\nদেখব এবার জগৎটাকে\nকেমন করে ঘুরছে মানুষ\nযুগান্তরের ঘূর্ণিপাকে।\nদেশ হতে দেশ দেশান্তরে\nছুটছে তারা কেমন করে,\nকিসের নেশায় কেমন করে\nমরছে যে বীর লাখে লাখে।\nকিসের আশায় করছে তারা\nবরণ মরণ যন্ত্রণাকে।\n\nকেমন করে বীর ডুবুরি\nসিন্ধু সেঁচে মুক্তা আনে,\nকেমন করে দুঃসাহসী\nচলছে উড়ে স্বর্গপানে।\nহাউই চড়ে চায় যেতে কে\nচন্দ্রলোকের অচিনপুরে,\nশুনব আমি, ইঙ্গিতে কোন\nমঙ্গল হতে আসছে উড়ে।\nপাতাল ফেড়ে নামব আমি\nউঠব আমি আকাশ ফুঁড়ে,\nবিশ্বজগৎ দেখব আমি\nআপন হাতের মুঠোয় পুরে।",
    "yearWritten": null,
    "tags": ["শিশু", "ছড়া"]
  },
  {
    "id": 18,
    "title": "গ্রীষ্মের দুপুরে",
    "poetId": 11,
    "content": "ঘাম ঝরে\nদরদর\nগ্রীষ্মের দুপুরে\nখাল বিল\nচৌচির,\nজল নেই পুকুরে।\nমাঠে ঘাটে\nলোক নেই,\nখাঁ খাঁ করে রোদ্দুর।\nপিপাসায়\nপথিকের\nছাতি কাঁপে দুদ্দুর।\nরোদ যেন\nনয়, শুধু\nগনগনে ফুলকি।\nআগুনের\nঘোড়া যেন\nছুটে চলে দুলকি।\n\nঝাঁঝ মাখা\nহাওয়া এসে\nডালে দেয় ঝাপটা!\nপাতা নড়ে\nফুল পড়ে\nবাপরে কি দাপটা!\n\nবিল ধারে চিল বসে'\nঘন ঘন ডাকে রে।\nমাঝি বসে ঢুল খায়\nখেয়াঘাট বাঁকে রে।",
    "yearWritten": null,
    "tags": ["শিশু", "ছড়া"]
  },
  {
    "id": 19,
    "title": "কাজলা দিদি",
    "poetId": 12,
    "content": "বাঁশ বাগানের মাথার উপর চাঁদ উঠেছে ওই,\nমাগো আমার শোলক-বলা কাজলা দিদি কই?\nপুকুর ধারে লেবুর তলে থোকায় থোকায় জোনাক জ্বলে\nফুলের গন্ধে ঘুম আসে না একলা জেগে রই-\nমাগো আমার কোলের কাছে কাজলা দিদি কই?\n\nসেদিন হতে কেন মা আর দিদিরে না ডাকো;-\nদিদির কথায় আঁচল দিয়ে মুখটি কেন ঢাকো?\nখাবার খেতে আসি যখন, দিদি বলে ডাকি তখন,\nওঘর থেকে কেন মা আর দিদি আসে নাকো?\nআমি ডাকি তুমি কেন চুপটি করে থাকো?\n\nবল মা দিদি কোথায় গেছে, আসবে আবার কবে?\nকাল যে আমার নতুন ঘরে পুতুল-বিয়ে হবে!\nদিদির মত ফাঁকি দিয়ে, আমিও যদি লুকাই গিয়ে\nতুমি তখন একলা ঘরে কেমন করে রবে,\nআমিও নাই-দিদিও নাই- কেমন মজা হবে।\n\nভুঁইচাপাতে ভরে গেছে শিউলি গাছের তল,\nমাড়াস্ নে মা পুকুর থেকে আনবি যখন জল।\nডালিম গাছের ফাঁকে ফাঁকে বুলবুলিটি লুকিয়ে থাকে,\nউড়িয়ে তুমি দিও না মা, ছিঁড়তে গিয়ে ফল,-\nদিদি এসে শুনবে যখন, বলবি কি মা বল!\n\nবাঁশ বাগানের মাথার উপর চাঁদ উঠেছে ওই-\nএমন সময় মাগো আমার কাজলা দিদি কই?\nলেবুর ধারে পুকুর পাড়ে ঝিঁঝিঁ ডাকে ঝোপে ঝাড়ে'\nফুলের গন্ধে ঘুম আসে না, তাইতে জেগে রই\nরাত্রি হলো মাগো আমার কাজলা দিদি কই?",
    "yearWritten": null,
    "tags": ["শিশু", "কবিতা"]
  },
  {
    "id": 20,
    "title": "স্বাধীনতার সুখ",
    "poetId": 13,
    "content": "বাবুই পাখিরে ডাকি, বলিছে চড়াই-\n“কুঁড়ে ঘরে থেকে কর শিল্পের বড়াই;\nআমি থাকি মহাসুখে অট্টালিকা 'পরে,\nতুমি কত কষ্ট পাও রোদ, বৃষ্টি, ঝড়ে।''\nবাবুই হাসিয়া কহে- “সন্দেহ কি তায়?\nকষ্ট পাই, তবু থাকি নিজের বাসায়;\nপাকা হোক, তবু ভাই, পরের ও বাসা,\nনিজ হাতে গড়া মোর কাঁচা ঘর, খাসা।'",
    "yearWritten": null,
    "tags": ["শিশু", "কবিতা"]
  }
]